## Samenvatting

### Doelstelling

Deze architectuurbeschrijving van de SOR is een beschrijving van de ICT-inrichtingsprincipes, componenten, verbindingen en standaarden voor de Samenhangende Objectenregistratie zodat doorontwikkeling van ICT-voorzieningen in samenhang kan plaatsvinden naar een duidelijke doelsituatie.

### Aanpak

De architectuurbeschrijving van de Samenhangende Objectenregistratie wordt stapsgewijs steeds verder gevuld. Daarbij wordt samengewerkt door een kleine groep auteurs met een bredere groep die als klankbord optreedt. Daarom wordt het document op een transparante manier gedeeld. Meekijken mag, bijdragen van suggesties en commentaar kan door het aanmaken van zogeheten issues op https://github.com/Geonovum/disgeo-arch/issues.

### Inhoud

De architectuurbeschrijving bevat een inleiding, een afbakening, gehanteerde principes en een uitwerking van de componenten van de SOR. De beschrijving blijft op functioneel niveau, ofwel op het niveau van de applicatielaag van het NORA-vijflaagsmodel. De onderscheiden functies (capabilities, "wat moet kunnen") binnen het systeem worden zodanig beschreven dat een opdracht om deze in te vullen inhoudelijk voldoende duidelijk is voor opdrachtgever en opdrachtnemer.
